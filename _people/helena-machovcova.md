---
uid: helena.machovcova
name: Helena Machovcová
fullname: Helena Machovcová
mail: 
category: 
img: people/helena-machovcova.jpg
description: Překladatelka
ordp6: 
ordkan: 24
---
Praha 6 mým staronovým domovem  Před deseti lety se mi po mnoha životních peripetiích, zahrnujících četná stěhování, podařilo splnit si vytoužený sen a sehnat byt v Bubenči, která se mi vždycky líbila, aniž bych přesně věděla, proč mě zrovna tahle část Prahy 6 tak láká. Až minulý rok se mi podařilo získat staré rodinné dokumenty a fotografie, ze kterých jsem zjistila, že můj dědeček a babička z matčiny strany bydleli od mé nynější ulice jen co by kamenem dohodil. Náhoda? Možná. Celá rodina mojí matky žila a zčásti i podnikala v Praze 6 a mnozí jsou tu dodnes. Maminka se provdala a přestěhovala se s tatínkem do Košíř, kde jsem vyrostla ještě dosti idylicky ve venkov připomínajícím předměstském prostředí. Příbuzné jsme ale neustále navštěvovali a Šestka pro mě nabyla takřka magického kouzla. Prarodiče měli na studeném, ale překrásném koupališti U Veselíka v Divoké Šárce celoročně pronajatou dřevěnou kabinu a já se od nich postupně dozvídala rodinnou historii, která se táhla do nepaměti až k mému pradědečkovi Janu Hajném, který byl řezník a uzenář, stejně jako jeho nejstarší syn František, jenž měl obchod na Dejvické s filiálkou na Bílé hoře. Dodnes si pamatuji dědečkovy historky. Byl nejmladší ze sedmi dětí a jako nejslabší dostával na posilněnou v hrnečku horké vepřové sádlo. Měl ho rád. Nebylo ale vždycky jen dobře. Za 1. světové války musel dědeček narukovat a málem na italské frontě padnul za císaře pána. Naši předci byli ale tvrdší, skromnější i odolnější než my, zhýčkaní komfortem, který nám šťastně poskytuje dlouhodobý mír. Do rodiny se později přiženil i velkopodnikatel Václav Kropáček, kterému patřil hotel Bajkal na Vítězném náměstí, kde byl pak Ústřední dům armády. Byl dobromyslný a zaměstnával celou rodinu buď v hotelu nebo v restauraci Daliborka, která mu také patřila. Všichni se průběžně podle potřeby stěhovali do různých částí Prahy 6 a tak jsem ji poznala už od mala dobře a v pozdějších letech se do ní různě vracela, nacházela přátelé a objevila přes ně legendární lokály, které už většinou zmizely, jako byla třeba Zvonička nebo Vyhlídka. Prochodila jsem ji a projezdila na kole jako málokterou pražskou čtvrť.  Nakonec se mi šťastně podařilo se natrvalo do nejmilejších končin navrátit a každý den si k tomu blahopřeji. Logicky jsem začala sledovat, co se děje v okolí, a ptát se, proč bez vysvětlení chátrají, mizí nebo se k nepoznání proměňují některé její krásné pamětihodnosti a stavby, často značné historické nebo umělecké hodnoty, avšak bohužel ne dostatečně chráněné zákonem, případně stržené úplně nezákonně. Nenahraditelnou funkcionalistickou vilu na Petřinách už bohužel nezachráníme a nezbývá, než rozmrzele čekat, co tam místo ní vyroste. Macharovo náměstí ve Střešovicích ale stále zachránit lze, vždyť nepotřebuje žádný megalomanský projekt, na kterém si někdo namastí kapsu, ale jen citlivou rekonstrukci, která udrží čtvrti její charakter. O každou jednotlivost je třeba svést boj všemi občanskými silami. Věřím, že s Piráty dokážu aktivně přispět k zachování jedinečnosti Prahy 6 i já, než ji developeři s podporou radnice roztrhají na kusy k nepoznání.



