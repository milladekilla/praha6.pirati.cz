---
uid: tomas.sidlo
name: Tomáš Šídlo
fullname: Mgr. Tomáš Šídlo
category: podporovatel
img: people/tomas-sidlo.jpg
description: >-
  Dobrovolně od roku 2012 působí v čestných funkcích ve správní radě Skautské
  nadace Jaroslava Foglara.
ordpraha: 9
ordcan: '8'
---
Tomáš Šídlo se narodil v Praze v srpnu 1968.

Vystudoval programátorskou větev gymnázia Arabská v Praze 6, zde dostal přezdívku podle oblíbeného programovacího jazyku (Pascal), poté studoval geodézii a dálkový průzkum země na ČVUT v Dejvicích, kde i stávkoval a považuje se za dítě listopadu 89. V letech 1990-5 studoval sociologii na FF a FSV UK, kde se zabýval mj. dílem Michela Foucalta, sociologií politické a podnikové změny a antropologicko sociologickým pohledem na šamanismus. Během studia strávil 3 semestry na George Washington University ve Washingtonu DC, kde studoval sociologii, finance a aikido. V roce 2008 si vzdělání doplnil postgraduálem z finančního a strategického řízení firem na Dartmouth College v Novém Hampshire.

Pracovně roky 1995-7 strávil jako konzultant pražské a washingtonské pobočky auditorské firmy KPMG, kde poskytoval větším obchodním firmám konzultační služby v oblasti aplikované sociologie, zavádění změn, strategie, marketingu, komunikace a krizového řízení. V následujících letech tyto konzultační služby poskytoval pod svojí vlastní firmou, kdy mimoto působil také jako ředitel a/či předseda představenstva v různých českých firmách - výrobce kosmetiky Dermacol, vydavatele týdeníku Respekt Publishing, obchodníka s cennými papíry BBG Finance a další. Od roku 2001 provozovala jeho firma také několik lékáren různě po Čechách, nyní už jen dvě v Nymburce, na městské poliklinice a v ulici 2.května.

Dobrovolně od roku 2012 působí v čestných funkcích ve správní radě Skautské nadace Jaroslava Foglara, jejíž tým po mnoha peripetiích vybojoval pro české skauty dědictví po spisovateli Jaroslavu Foglarovi včetně autorských práv na jeho knížky. Nadace při licencování autorských práv nevědomky postupuje pirátským způsobem: k nekomerčnímu užití je dává zdarma či za záporný poplatek čili grant, ke komerčnímu užití je dává za podíl na zisku, který se posléze utrácí v rekonstrukci skautských kluboven.

K lokální politice se dostal, když si radnice Prahy 6 v roce 2012 usmyslela potajnu vykácet staleté lípy v místě jeho bydliště. Nejdřív chtěl jako člověk z ulice radnici domluvit, že se nemají stromům i lidem dělat nepříjemnosti. Radnice si myslela, že si z ní jen dělá legraci. Pak se sousedy pochopili, že občanské sdružení může do věcí mluvit víc než jednotlivec a po čtyřleté komplikované právní bitvě většinu stromů zachránili. Přitom se dozvěděli spoustu věcí o světě i o místní radnici, takže v roce 2014 kývl na nabídku Starostů a nezávislých, aby zastupoval občanský sektor v radničním finančním výboru (zastupuje dosud) a radnici ve školské radě ZŠ Na Dlouhém lánu (zastupoval do konce roku 2017).

Má rád, když se svět sune k lepšímu, zejména na Praze 6, kterou miluje a většinu života v ní žije. Piráti to mají podle všeho nastavené tak, aby se jejich přispěním svět k lepšímu sunul, takže po mnoha letech přesvědčování od XChaosse je začal podporovat a přemýšlí o účasti na jejich kandidátce pro komunální volby na Praze 6.

Nemá rád plané filozofování. Planost filozofování by měl umět kvalifikovaně určit, má na to akademický titul  :-).

