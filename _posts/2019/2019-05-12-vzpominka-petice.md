---
layout: post
category: blog
title: Vzpomínková akce na odvlečení československých občanů, příslušníků ruského exilu, a petice za pojmenování parku na památku této události
date: 2019-05-12 2:31pm
author: Ing. Eva Tichá
image: veseni-venec-rooseveltova.jpg
tags: |-
  Praha 6	
  Historie	
  Ruský exil	
  Ruská emigrace	 
 ---
 
V sobotu 11.5. 2019 proběhla v pražských Dejvicích pietní akce připomínající osudy našich sousedů z Prahy 6, zároveň byl zahájen sběr podpisů za pojmenování blízkého parku po příslušnících ruského exilu.

V tento den před 74 lety v Praze kvetly šeříky a město oslavovalo konec války. Ten samý den unesli příslušníci ruské tajné služby NKVD a jejích  jednotek SMERŠ naše spoluobčany, Čechoslováky, kteří ve dvacátých letech uprchli před stalinským terorem a našli v tehdejším Československu azyl a svůj druhý domov, mimo jiné i v bubenečských domech v dnešní Rooseveltově ulici 27 a 29. Právě zde se konala vzpomínková akce.  Na těchto domech jsou pamětní desky připomínající tyto tragické události, které v devadesátých letech minulého století instaloval výbor “Oni byli první”. Tito naši spoluobčané ruského původu byli protiprávně a bez soudu odvlečeni ze svých domovů do sibiřských gulagů, odkud se mnozí už nikdy nevrátili. Organizátor akce a zastupitel Pirátů na Praze 6, Ondřej Chrást, jeden z dnešních obyvatel domu s pamětními deskami, k tomu dodává: “V dnešních dnech připomínáme tuto zapomenutou kapitolu našich dějin. Je to mimo jiné i příběh odvahy mladého Československa, které utečencům nabídlo azyl před diktaturou. Je to ale také příběh smutného konce tohoto období, kdy Československo nedokázalo své občany ruského, ukrajinského a běloruského původu, uprchlíky před bolševickým režimem, ochránit. Osudy mnoha našich sousedů jsou doslova děsivé a my na ně nesmíme zapomenout.”

Pro uchování této vzpomínky vznikl petiční výbor, tvořený poslancem Parlamentu České republiky Janem Lipavským a zastupiteli Prahy 6 Jiřím Hoskovcem, Evou Tichou a Ondřejem Chrástem. Petiční výbor v rámci pietního setkání za přítomnosti pamětníků pověsil věnce v barvách ukrajinské i ruské vlajky u pamětních desek domu v Rooseveltově ulici.

Občanská válka v Rusku vyvolala masovou vlnu emigrace. Ta se dnes odhaduje na dva miliony lidí. Československá republika byla jednou z mála zemí, které uprchlíkům nabídly pomoc organizovanou na státní úrovni a financovanou ze státního rozpočtu. Ministerstvo zahraničních věcí ČSR bylo vládou pověřeno organizací a provedením tzv. Ruské pomocné akce, jejímž duchovním otcem byl první Československý prezident Tomáš G. Masaryk. K tomu, abychom na historii nezapomínali a mohli si ji každý den připomínat, má naše společnost rituál pojmenovávání různých objektů a míst. Připravili jsme proto petici za pojmenování přilehlého parku, řekl ve svém projevu jeden ze spoluorganizátorů akce, poslanec Jan Lipavský.

V rámci této vzpomínky byla tedy také zahájena petiční akce za pojmenování dosud bezejmenného parku v Praze 6 u náměstí Interbrigády na “Park ruského exilu”.

Jde o jeden z čestných momentů ćeskoslovenských dějin, kdy naše země poskytla pomoc lidem prchajícím před zlem. To svědčí o solidaritě a empatii našich předků. Park by měl být připomínkou toho, že hodnoty humanity a lidských práv byly a jsou základem naší svobodné a demokratické společnosti, uvedla k založení petice Zastupitelka Prahy 6 a členka petičního výboru Eva Tichá. 

“V tomto parku stojí dodnes socha maršála Koněva, který byl za únos československých občanů osobně odpovědný. Historii psali v období komunistické vlády vítězové, a tak byla tato temná stránka cíleně zapomenuta. Teprve nedávno tak přibyly k jeho osvoboditelské soše plakety připomínající jeho podíl na budování berlínské zdi, rozdrcení budapešťského povstání v roce 1956 a zpravodajském krytí sovětské invaze 21. 8. 1968,” dodává další člen petičního výboru, zastupitel Prahy 6 Jiří Hoskovec.

Na akci promluvil také místostarosta Prahy 6. Adresátem petice jsou místopisné komise Prahy 6 a Magistrátu Hlavního města Prahy, v jejichž kompetenci pojmenování parku je. Petice bude k dispozici u petičního výboru, na petičních stáncích po Praze 6 a dalších místech. Pro všechny zájemce je k dispozici také možnost podepsat online na odkazu: 


https://e-petice.cz/petitions/petice-za-pojmenovani-parku-ruskeho-exilu.html?fbclid=IwAR21F9j46Od7L-TkpzQeQJZZ2W7r4R2CMtTjONMLHQ6qYk7LRugXvBZ-ydQ

Petiční výbor věří, že nalezne dostatečnou podporu pro toto pojmenování parku, díky němuž bude vzpomínka na odvahu svobodného Československa a na smutný osud našich spoluobčanů žít dále v srdci naší městské části a neumožní na tyto tragické události zapomenout. 
